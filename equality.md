## För dig som förbereder en kurs
Utöver att följa utbildningens riktlinjer och regelverk för genus, jämställdhet och mångfald så ska du tänka på detta:

* Får du tillfälle att bjuda in gästföreläsare eller använda handledare, se över representationen vad gäller kön, etnicitet och vidare mångfald.

* När du lyfter upp praktiska exempel, se över representationen vad gäller kön, etnicitet och vidare mångfald. Använd dig av praktiska exempel som är relevanta för utbildningen.

* Om du märker att du saknar någon del för att få en komplett och relevant representation, ta hjälp av dina kollegor, branschkontakter eller ditt utökade nätverk. Fråga även studenterna vilka slags förebilder de skulle vilja se (eller redan vet om) i klassrummet och som praktiska exempel. 

* Gå igenom föreläsningsmaterialet inklusive text och bilder med kritiska ögon, till exempel med en kollega, och titta på hur du representerar kvinnor i förhållande till män och andra mångfaldsperspektiv. Det kan handla om vem som befinner sig i vilket sammanhang, vem som tar mest utrymme, vem som säger vad eller hur personen avbildas. 

* Gå igenom kurslitteratur och referensmaterial inklusive text och bilder med kritiska ögon, till exempel med en kollega, och titta på hur kvinnor representeras i förhållande till män och andra mångfaldsperspektiv.

* Studenterna på distans är lika viktiga som studenterna i klassrummet. Det kan vara svårt att hålla koll i chatten så ta gärna hjälp av någon som ställer chattens frågor direkt till dig. Chatten är distansstudenters enda kommunikationsväg med dig som föreläsare under lektionens gång och det är viktigt att du ägnar dessa lika stor uppmärksamhet som studneterna i klassrummet.

